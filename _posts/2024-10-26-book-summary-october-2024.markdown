---
layout: post
title: "สิ่งที่ได้เรียนรู้จากการอ่าน(ฟัง)หนังสือเดือนตุลาคม 2024"
date: 2024-10-26
tags: [book, soft-skill]
---

## From Strength to Strength
![From Strength to Strength](/assets/2024-10-26/2024-10-26-from-strength-to-strength.jpg)

หนังสือเล่มนี้พูดถึงการใช้ชีวิตหลังจากผ่านจุดสูงสุดแรกของชีวิตไปแล้ว และความหมายของการประสบความสำเร็จเมื่ออายุมากขึ้น

- ช่วงแรกของชีวิตเราอาจทุ่มเททำงานหนักเพื่อความสำเร็จ แต่เมื่ออายุมากขึ้น การทำงานหนักอาจไม่ได้ผลแบบเดิม ดังนั้นความหมายของการประสบความสำเร็จเมื่ออายุมากขึ้นมันจึงไม่ใช่การทำงานหนักให้ได้ความสำเร็จเหมือนเดิม แต่คือการปรับความคิดให้ยอมรับการเปลี่ยนแปลงและค้นหาความสุขที่ยั่งยืนผ่านคุณค่าที่สร้างให้คนรอบข้าง
- ความฉลาดมันมีอยู่ 2 ประเภท ได้แก่
  - **Fluid Intelligence**: เป็นความฉลาดที่ช่วยให้เราแก้ปัญหาใหม่ ๆ ได้ไว แต่มักจะลดลงตามอายุ
  - **Crystallized Intelligence**: เป็นความรู้ที่สะสมมาจากประสบการณ์ ซึ่งจะเพิ่มขึ้นและอยู่กับเราได้นาน ช่วยให้เรานำความรู้ที่มีอยู่ไปประยุกต์ใช้กับสิ่งต่าง ๆ ได้ดีขึ้น
- ถ้าอาชีพของเราพึ่งพา **Fluid Intelligence** เช่น งานวิจัยหรือการสร้างสรรค์ ก็ควรหันไปมองอาชีพที่ใช้ **Crystallized Intelligence** เช่น การสอนหรือการเป็นที่ปรึกษา เพราะจะช่วยให้เราหาความสุขและความสำเร็จได้ในระยะยาว
- การที่เรามุ่งหวังแต่ความสำเร็จในอาชีพและลืมที่จะพัฒนาคุณค่าในชีวิต อาจทำให้เรารู้สึกว่างเปล่าเมื่อความสำเร็จไม่อยู่กับเราอีกแล้ว ควรหันไปมองคุณค่าที่ไม่ใช่เรื่องงาน เช่น ความสัมพันธ์กับครอบครัว หรือการเป็นคนใจดี ที่เป็นสิ่งที่อยู่กับเราได้ตลอด
- เมื่ออายุเยอะขึ้น ให้เลือกทำสิ่งที่สร้างคุณค่าและความสุขที่ยั่งยืน เช่น การใช้เวลาทำกิจกรรมกับครอบครัวและเพื่อน หรือตั้งเป้าหมายที่ไม่ต้องอิงกับความสำเร็จในงานมากนัก

## Build the Life You Want
![Build the Life You Want](/assets/2024-10-26/2024-10-26-build-the-life-you-want.jpg)

หนังสือเล่มนี้แนะนำการสร้างชีวิตที่ดีขึ้น และการค้นหาความสุขที่ยั่งยืนที่ไม่จำเป็นต้องรอให้ทุกอย่างในชีวิตสมบูรณ์แบบ แต่ขึ้นอยู่กับการที่เราดูแล "เสาหลักสี่อย่าง" ได้แก่ **ครอบครัว เพื่อน งานที่มีความหมาย และจิตวิญญาณ** ในชีวิตให้แข็งแรง
  
**1. ครอบครัว**
   - ครอบครัวมีบทบาทสำคัญในชีวิต ทำให้เรารู้สึกว่าชีวิตมีเป้าหมาย แม้ไม่จำเป็นต้องเป็นครอบครัวที่สมบูรณ์แบบ
   - ความขัดแย้งในครอบครัวเป็นสิ่งที่หลีกเลี่ยงได้ยาก แต่การเผชิญและหาทางจัดการกับมันด้วยความเข้าใจ จะช่วยให้ครอบครัวแข็งแกร่งขึ้น
   - ความเป็นมิตร ความรัก และการสื่อสารที่ดีจะช่วยลด "ความรู้สึกเชิงลบ" ที่เกิดในครอบครัวได้

**2. เพื่อน**
   - มิตรภาพที่ดีช่วยสนับสนุนและให้กำลังใจเราในยามยากลำบาก
   - มิตรภาพควรเกิดจากความสนใจร่วมกัน ไม่ใช่เพียงแค่เพื่อประโยชน์ส่วนตัวหรือความต้องการชั่วคราว
   - ในยุคปัจจุบันที่คนส่วนใหญ่ติดต่อกันผ่านเทคโนโลยี การพยายามสร้างมิตรภาพที่ลึกซึ้งแบบเจอตัวจะช่วยเพิ่มความสุขได้มากขึ้น

**3. งานที่มีความหมาย**
   - งานที่เรารักหรือมีความหมายจะช่วยให้เรารู้สึกพึงพอใจ แม้ว่าจะเป็นงานที่เหนื่อยหรือยากก็ตาม
   - การหาความหมายในงานไม่ใช่แค่รายได้ แต่รวมถึงการพัฒนาตัวเองและช่วยเหลือผู้อื่นในงานของเรา
   - หากงานปัจจุบันยังไม่สามารถเปลี่ยนแปลงได้ทันที การหาทางพัฒนาทักษะใหม่ ๆ หรือการช่วยเหลือคนอื่นก็จะช่วยให้เรามีความสุขมากขึ้น

**4. จิตวิญญาณ**
   - จิตวิญญาณไม่จำเป็นต้องเชื่อมโยงกับศาสนา แต่หมายถึงการเชื่อมโยงกับสิ่งที่ใหญ่กว่าตัวเอง
   - การฝึกจิตแบบสติและการใช้เวลาท่ามกลางธรรมชาติจะช่วยเพิ่มความสุข ความสงบ และการมีสติ
   - การอยู่กับปัจจุบันและรับรู้ถึงสิ่งรอบตัวช่วยให้เราพบความสุขที่แท้จริงมากขึ้น

## The Four Tendencies
![The Four Tendencies](/assets/2024-10-26/2024-10-26-the-four-tendencies.jpg)

หนังสือเล่มนี้พูดถึง "4 นิสัย" ที่บอกถึงวิธีที่แต่ละคนตอบสนองต่อความคาดหวัง ทั้งจากภายนอกและจากตัวเอง นิสัยเหล่านี้ช่วยให้เรารู้จักตัวเองมากขึ้น รวมถึงวิธีที่เราควรปรับตัวเพื่อชีวิตที่ดีขึ้น นิสัยทั้ง 4 แบบได้แก่

- **Upholder**: คนกลุ่มนี้สามารถรับมือกับทั้งความคาดหวังจากคนรอบข้างและจากตนเองได้ดี ชอบทำตามตารางเวลาและกฎที่วางไว้ แต่บางทีอาจยึดติดกับกฎเกินไป
- **Questioner**: คนที่พร้อมจะปฏิบัติตามสิ่งที่ตนเองเห็นว่ามีเหตุผลและเหมาะสม แต่จะตั้งคำถามกับความคาดหวังจากภายนอก เช่น ทำไมต้องทำตามกฎนี้ มีประโยชน์จริงไหม ทำให้พวกเขาเหมาะกับงานที่ต้องใช้การวิเคราะห์มาก แต่บางครั้งคิดเยอะเกินไปจนตัดสินใจไม่ลง
- **Obliger**: คนที่ทำตามความคาดหวังจากคนอื่นได้ดี แต่ลำบากใจที่จะทำตามความคาดหวังของตัวเอง จำเป็นต้องสร้างแรงขับเคลื่อนจากภายนอกเพื่อช่วยให้พวกเขาทำสิ่งที่ต้องการได้ เช่น ต้องการคนที่คอยสนับสนุนหรือรับผิดชอบไปร่วมกัน
- **Rebel**: คนที่ไม่ชอบให้ใครมาคาดหวังหรือสั่ง แม้แต่ตัวเอง ต้องการอิสระและทำทุกอย่างที่เป็นตัวของตัวเอง หากได้รับอิสระในการเลือก จะสามารถทำงานได้ดี เพราะรู้สึกว่าตนเองเป็นผู้ควบคุมและตัดสินใจ

การรู้จักนิสัยของตัวเองจะช่วยให้เรารับมือกับข้อดีและข้อเสียได้ดียิ่งขึ้น ไม่ว่าจะเป็นเรื่องงานหรือความสัมพันธ์ ยกตัวอย่างเช่น

- **Upholder**: ควรให้รายละเอียดและเป้าหมายที่ชัดเจน
- **Questioner**: ควรอธิบายเหตุผลให้ชัดเจนและละเอียด
- **Obliger**: ควรสร้างความรับผิดชอบจากภายนอกเพื่อช่วยให้พวกเขาสามารถปฏิบัติตามเป้าหมายได้ เช่น การนัดหมายเพื่อไปออกกำลังกายร่วมกับเพื่อน หรือให้มีแรงจูงใจจากการที่ไม่ต้องการทำให้คนอื่นผิดหวัง
- **Rebel**: ให้ข้อมูลกับพวกเขาและให้พวกเขาตัดสินใจเอง

จะเห็นว่าไม่มีนิสัยแบบไหนที่ดีกว่าหรือแย่กว่า ทุกนิสัยมีข้อดีของมัน อยู่ที่ว่าเราจะนำความรู้ไปปรับใช้ให้เหมาะกับตัวเองยังไง

## How to Win Friends & Influence People
![How to Win Friends & Influence People](/assets/2024-10-26/2024-10-26-how-to-win-friends-and-influence-people.jpg)

หนังสือเล่มนี้พูดถึงการพัฒนาทักษะการสื่อสารและสร้างมิตรภาพและแนะนำแนวทางในการโน้มน้าวผู้อื่นเพื่อให้ได้สิ่งที่ต้องการในสถานการณ์ต่าง ๆ

- **คำชมมีผลมากกว่าการวิจารณ์**: หลายครั้งที่การวิจารณ์ทำให้คนป้องกันตัวเองและอาจเกิดความไม่พอใจ การแสดงคำชมอย่างจริงใจเป็นวิธีที่ดีกว่าในการสร้างความสัมพันธ์ที่ดี

- **แสดงความสนใจและทำให้คนรู้สึกสำคัญ**: คนส่วนมากมักสนใจตนเองมากกว่าสนใจคนอื่น ดังนั้น แทนที่จะพยายามดึงดูดความสนใจ ควรแสดงความสนใจในตัวเขาและทำให้เขารู้สึกมีค่า เช่น จำชื่อพวกเขาและใช้เรียกอย่างตั้งใจ

- **เป็นผู้ฟังที่ดีและฟังอย่างตั้งใจ**: การให้โอกาสคนอื่นได้เล่าเรื่องของเขาและฟังด้วยความสนใจ ทำให้เรามีโอกาสสร้างความสัมพันธ์ที่ดีและลึกซึ้งได้เร็วขึ้น โดยไม่ต้องพยายามยัดเยียดเรื่องของเราให้พวกเขา

- **หากต้องขัดแย้งให้ทำอย่างนุ่มนวล**: การปะทะคารมไม่ช่วยให้เกิดการเปลี่ยนแปลง มักสร้างความรู้สึกไม่ดี การขอโทษหากเราอาจเข้าใจผิดและพยายามฟังมุมมองของเขาเป็นวิธีที่ดีกว่า

- **เริ่มต้นด้วยคำถามที่คนนั้นตอบว่า "ใช่"**: พยายามถามคำถามที่ผู้อื่นตอบว่า “ใช่” ได้ง่าย ๆ เพื่อโน้มน้าวให้พวกเขาเห็นด้วยกับเรา และเมื่อคุยไปเรื่อย ๆ จะสามารถนำไปสู่สิ่งที่เราต้องการได้ง่ายขึ้น

- **ลองเข้าใจมุมมองของผู้อื่น**: การพยายามมองจากมุมมองของคนอื่น เช่น การใส่ใจว่าเหตุใดเขาถึงมีความเห็นหรือการกระทำเช่นนั้น จะช่วยให้เราสามารถแก้ปัญหาและเข้าถึงใจเขาได้ดีกว่า

- **ตั้งเป้าหมายสูงและทำให้คนรู้สึกว่าเรามั่นใจในตัวพวกเขา**: การตั้งเป้าหมายและแสดงความคาดหวังที่ดีต่อผู้อื่น เป็นการสร้างแรงจูงใจและกระตุ้นให้พวกเขาพัฒนาตนเอง เช่น การชื่นชมความพยายามของเขา

- **สร้างบรรยากาศการแข่งขันในที่ทำงาน**: หากต้องการสร้างความกระตือรือร้นในทีม การแข่งขันแบบเล็ก ๆ อย่างการประเมินผลงานและประกาศให้เห็นความสำเร็จของพนักงานจะช่วยกระตุ้นพลังและการพัฒนาในทีม

## The Art of Explanation
![The Art of Explanation](/assets/2024-10-26/2024-10-26-the-art-of-explanation.jpg)

หนังสือเล่มนี้พูดถึงเทคนิคและวิธีการ "อธิบาย" เรื่องบางเรื่องของเรามีประสิทธิภาพมากขึ้น แม้เนื้อหาจะซับซ้อนให้สามารถทำให้ชัดเจน เข้าใจได้ง่ายและน่าจดจำ

- การอธิบายที่มีประสิทธิภาพต้องประกอบไปด้วย 10 ข้อ ได้แก่
  - **Simplicity**: ใช้ประโยคที่ตรงประเด็น
  - **Essential details**: ให้ข้อมูลที่จำเป็น
  - **Complexity**: ความซับซ้อนของเนื้อหาต้องพอเหมาะ
  - **Efficiency**: ใช้คำให้น้อยแต่ตรงใจความ
  - **Context**: ใส่เหตุผลหรือภาพรวมเพื่อให้ผู้ฟังเข้าใจความสำคัญของเนื้อหา
  - **Engagement**: ระบุจุดที่อาจทำให้ผู้ฟังเบื่อและปรับปรุงให้ดึงดูด
  - **Memorable**: เน้นให้ผู้ฟังเข้าใจจุดสำคัญของเราได้ทันที

- หนังสือแนะนำให้เราเริ่มจากการถามคำถาม 5 ข้อเพื่อเข้าใจกลุ่มเป้าหมายเพื่อช่วยให้เรากำหนดคำอธิบายที่ตรงจุดและมีประสิทธิภาพมากขึ้น
  1. ใครคือผู้ฟัง รวมไปถึงอายุ หรือ ความสนใจของเขา
  2. พวกเขารู้เรื่องนี้มากน้อยแค่ไหน 
  3. พวกเขาชอบรับข้อมูลแบบไหน เช่น ชอบฟังสั้น ๆ หรือ ชอบรายละเอียด 
  4. จะทำให้ข้อมูลเชื่อมโยงกับเขาได้อย่างไร
  5. เราจะสร้างความน่าเชื่อถือได้อย่างไร 

- 7 ขั้นตอนในการเตรียมการอธิบายที่ดี 
  1. **ตั้งประเด็นหลัก**: ระบุว่าต้องการอธิบายเรื่องอะไรและให้ใครฟัง
  2. **รวบรวมข้อมูล**: ค้นหาข้อเท็จจริงและข้อมูลจากแหล่งที่น่าเชื่อถือ เช่น สถิติหรือผลทดสอบ
  3. **กลั่นกรองข้อมูล**: ตัดข้อมูลที่ไม่จำเป็นออกเพื่อความชัดเจน
  4. **เรียงข้อมูล**: จัดลำดับข้อมูลให้อยู่ในลำดับที่เหมาะสม
  5. **เชื่อมโยงข้อมูล**: ใช้คำเชื่อมเพื่อให้ผู้ฟังติดตามได้ง่าย
  6. **กระชับให้คม**: แก้ไขคำพูดให้ตรงประเด็น และคัดคำที่ไม่จำเป็นออก
  7. **เน้นที่การนำเสนอ**: เช่น การใช้ภาพหรือกราฟเพื่อลดความซับซ้อน และการฝึกซ้อมเพื่อลดความประหม่า

- หากต้องอธิบายในสถานการณ์ที่ไม่ได้เตรียมตัวมาก่อน ควรเตรียมประเด็นหลักไว้ล่วงหน้า โดยยังคงใช้หลัก 7 ขั้นตอนข้างต้น แต่ทำให้เรียบง่ายขึ้น ยกตัวอย่างเช่น การเตรียมข้อมูลที่สำคัญในประเด็นหลัก ซึ่งเป็นข้อมูลที่จดจำได้ง่ายและนำเสนอได้คล่อง

- ในสถานการณ์ที่ต้องพูดหรือเขียนให้สั้น ควรใช้เทคนิค “BLUF” (Bottom Line Up Front) ซึ่งหมายถึงการบอกจุดสำคัญของเนื้อหาตั้งแต่เริ่มต้น ทำให้ผู้ฟังหรือผู้อ่านเข้าใจใจความสำคัญได้ทันที

- คำอธิบายที่ดีควรเชื่อมโยงกับความต้องการของผู้ฟัง เช่น ใช้คำว่า “ในฐานะ(XX) คุณอาจสนใจในเทคนิคนี้” เพื่อให้ดูมีส่วนเกี่ยวข้องโดยตรง นอกจากนี้ คำอธิบายต้องดูน่าเชื่อถือด้วยการแสดงความเป็นมืออาชีพหรือประสบการณ์ของเรา เพื่อให้ผู้ฟังมั่นใจในสิ่งที่เรานำเสนอ
