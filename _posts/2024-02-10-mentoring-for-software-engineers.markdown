---
layout: post
title: "แนวปฏิบัติในการเป็น mentor สำหรับนักพัฒนา software"
date: 2024-02-10
tags: [career, soft-skill]
---

![Mentoring](/assets/2024-02-10-mentoring.jpeg)

Photo by <a href="https://unsplash.com/@next_academy?utm_content=creditCopyText&utm_medium=referral&utm_source=unsplash">NEXT Academy</a> on <a href="https://unsplash.com/photos/man-standing-behind-sitting-man-JyJwO0K5fWM?utm_content=creditCopyText&utm_medium=referral&utm_source=unsplash">Unsplash</a>  


ในช่วงชีวิตการทำงานของเราที่เป็นนักพัฒนา software พอเราเติบโตในตำแหน่งมาสักพักเราก็จะมีประสบการณ์และได้มีโอกาสในการให้คำปรึกษากับคนอื่น ๆ (จะเรียกว่า mentoring หรือ buddy หรืออะไรก็ตามแต่) ไม่ว่าจะเป็นสายงานเดียวกันหรือไม่ก็ตามเพื่อนำทางพวกเขาให้เติบโตไปในทางที่เหมาะสมกับพวกเขามากที่สุด แต่ในฐานะคนให้คำปรึกษาเราก็เกิดคำถามว่า

> แล้วเราได้อะไร ทำไมเราต้องเสียเวลาให้คนอื่นแทนที่จะเอาเวลาไปพัฒนาตัวเอง เดี๋ยวแม่งก็ลืมเราละ
> เราจะให้คำปรึกษายังไงที่มีประโยชน์กับตัวเขามากที่สุด

หากคุณสงสัยเหมือนกับเรา ไม่รู้จะเริ่มตรงไหนยังไงดี บทความนี้มีคำตอบครับ

## แล้วตกลงเราได้อะไร
การที่เราสามารถช่วยนำทางคนอื่นให้เติบโตได้มีผลดีเกิดขึ้นตามมาเพราะเมื่อคนเหล่านั้นได้ทำงานที่ตนเองเติบโต ก็หมายความว่าคนมีทักษะที่เก่งขึ้น พอคนเก่งขึ้นก็สามารถช่วยให้บริษัทเติบโตได้มากขึ้นซึ่งเกิดเป็นโอกาสที่เข้าถึงเป้าหมายของบริษัทมากขึ้น เช่น ผลประกอบการ branding ส่วนแบ่งการตลาด เป็นต้น ในขณะเดียวกันก็สามารถกันคนที่ "ไม่ใช่" ให้อยู่กับบริษัทอย่างทรมาน นอกจากบริษัทจะไม่ได้อะไรเพิ่มแล้วยังอาจจะส่งผลดึงคนอื่นลงมาอีกด้วย  

ในบางบริษัทที่ตระหนักในคุณค่าของการสร้างคนอยู่แล้วหรือเป็นหนึ่งในแง่ของการประเมิน performance เราก็จะเติบโตในหน้าที่การงานไปด้วย

## เริ่มจากการหาคนก่อน
ในบางบริษัทเขาก็จะให้เราเป็น mentor ให้กับคนที่เพิ่งเข้าบริษัทใหม่ ๆ เลย แต่ถ้าไม่มีก็ให้เราหาโอกาสนั้นมาเองด้วยวิธีต่าง ๆ เช่น

- ถามหัวหน้าของเราไปเลย ว่าเราอยากจะเป็น mentor ให้ใครสักคน ช่วยแนะนำให้หน่อย
- ถามคนที่เราเข้าไปช่วยเหลือหรือให้คำปรึกษา ณ ตอนนั้น

## ก้าวแรกของการ mentoring
ทุกคนคงเดาได้ว่าก่อนที่จะให้คำปรึกษาใคร เราก็ควรจะเข้าใจคน ๆ นั้นก่อนในระดับนึง ดังนั้นในการพูดคุยกับเขาครั้งแรกให้เน้นบทสนทนาที่เพิ่มความเข้าใจในตัวคนนั้น ๆ แทนที่จะดำดิ่งลงสู่ปัญหาที่เขาเจอ และตั้งเป้าหมายและความคาดหวังของการ mentoring อย่างเราจะเริ่มกจากแนวคิดของหนังสือ [Radical Candor](https://www.radicalcandor.com/) โดยการแบ่งออกเป็น 3 หัวข้อ

1. **Life story conversation**: เล่าถึงชีวิตไม่ว่าจะเป็นหน้าที่การงานหรือไม่ก็ตาม โดยเน้นไปที่จุดเปลี่ยนสำคัญที่ทำให้เขามาอยู่ตรงจุดนี้ได้ ข้อสำคัญคืออย่าตั้งแง่หรือวิจารณ์การตัดสินใจของเขาเพราะมันเป็นสิ่งที่ผ่านไปแล้ว และจะทำให้เราไม่ safe และไม่อยาก share เพิ่ม
2. **Dreams conversation**: เล่าถึงความฝัน เป้าหมายและภาพของชีวิตในหน้าที่การงานสูงสุดที่วาดไว้ เช่นเดียวกัน อย่าตั้งแง่หรือวิจารณ์เขาถึงแม้ว่าในใจเราจะคิดยังไงก็ตาม
3. **18-month plan conversation**: เล่าถึงเป้าหมายใกล้ ๆ ในอนาคต เพื่อเข้าใจจุดเริ่มต้นที่จะให้คำปรึกษาที่จะช่วยให้เขาไปถึงฝันได้

## วางแผนการเติบโต
ในกรณีที่ความคาดหวังมันสูงกว่าการนั่งคุยปรึกษาทั่ว ๆ ไป เช่น บางบริษัทจะให้เราเป็น manager หรือคนประเมิน performance ของเขา ให้เราวางแผนร่วมกันเพื่อกำหนดสื่งที่ต้องทำเพื่อก้าวต่อไปในหน้าที่การงาน โดยมีขั้นตอนดังนี้

1. ดู feedback ที่คนอื่นให้เขาในช่วงที่ผ่านมา
2. วิเคราะห์ guideline หรือความคาดหวังของบริษัทในตำแหน่งที่อยากได้ เช่น จาก job description เป็นต้น
3. จัดลำดับจุดที่เราต้องการจะ focus เป็นข้อ ๆ เช่น frontend development, product thinking, communication
4. ตั้งเป้าหมายตามจุด focus นั้น ๆ โดยมีรายละเอียดที่จับต้องได้ เริ่มจาก format แบบ [SMART](https://www.mendetails.com/life/smart-goal-life-jan23/) ก็ได้ครับ
5. สุดท้ายก็กำหนดแนวทางปฏิบัติ รวมถึง support ที่ต้องการ เช่น ต้องเข้าหาใคร ต้องการ resource หรืองบเท่าไร เป็นต้น

## Catchup
หลังจากเข้าใจและหรือวางแผนการเติบโตของคน ๆ นั้นแล้วให้เราติดตามความคืบหน้าด้วยการนัดคุยเป็นระยะ ๆ โดยให้เขาเป็นคนนำการคุยมากกว่าให้เราเป็นคนสัมภาษณ์เพราะไม่มีใครเข้าใจปัญหาและแคร์ชีวินของเขามากกว่าตัวเขาเอง แต่ถ้าไม่ได้จริง ๆ ให้เราเน้นไปที่

- อุปสรรคที่ฉุดรั้งไม่ให้ไปถึงเป้าหมายที่ตั้งไว้
- แผนที่ตั้งไว้ยังเป็นเหมือนเดิมใช่ไหม มีอะไรที่เราอยากปรับแก้หรือเปล่า

จากนั้นให้ถามคำถามเพิ่มเพื่อเข้าใจสถานการณ์ภาพรวมทั้งหมด อย่ารีบกระโดดลงไปถึงวิธีแก้ปัญหาทันที ในขณะเดียวกันก็อย่าเอาแต่ถามจนไม่ได้ลงถึงการแก้ปัญหา ต้องหาสมดุลครับ  

ตอนที่พูดถึงวิธีแก้ปัญหา ถ้าเป็นไปได้ให้เป็นตัวเลือกที่เขาตัดสินใจได้ + option ที่เราเชียร์ โดยไม่รู้สึกว่าเขาโยนอนาคตมาไว้ที่เรา ซึ่งไม่ใช่สิ่งที่เราต้องการหรอกครับ

> ลองนำแนวทางและแนวปฏิบัตินี้ไปปรับใช้กันดูครับ การที่เราสามารถช่วยนำทางคนอื่นให้เติบโตได้มีผลดีกับทั้งบริษัทและตัวเรา บางทีเราอาจจะได้เรียนรู้ในสิ่งที่เราไม่คาดคิดมาก่อนก็ได้นะ

## Further reading
[2024 Guide to Mentoring for Software Engineers](https://careercutler.substack.com/p/2024-guide-to-mentoring-for-software)
