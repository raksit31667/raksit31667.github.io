---
layout: post
title: "บันทีกการไปเที่ยวญี่ปุ่น 2025"
date: 2025-12-29
tags: [travel]
---

![Dotonburi](/assets/2025-12-29/2025-12-29-dotonburi.jpeg)

Trip นี้เป็น Japan road trip ยาว ๆ ที่เริ่มจาก Osaka ลัดขึ้นเหนือไป Takayama – Kanazawa แล้ววกกลับลง Kyoto แวะ Uji, Nara และปิดท้ายด้วยกลับมา Osaka อีกรอบก่อนแวะไป Kobe เช้าเย็นกลับ เป็นทริปที่กินหนัก เดินหนัก ขับรถหนัก และพูดคำว่า "อร่อยที่สุดในชีวิต" บ่อยมากกกก ซึ่งจะได้เห็นใน blog นี้อีกเยอะ ฮ่า ๆๆ  

ก่อนออกเดินทางรอบนี้ วางแผนทุกอย่างด้วย Wanderlog คือโคตรช่วย มีทั้งวัน เวลาเปิด-ปิดสถานที่ ทำให้ optimise route ได้ดี ไม่ต้องย้อนกลับไปกลับมา จากนั้นก็จัดการทุกอย่างให้จบตั้งแต่อยู่ไทย ทั้งตั๋วเครื่องบิน โรงแรม ประกัน ลงทะเบียน Visit Japan ซื้อ eSIM / Roaming รวมถึงร้านอาหารที่เล็งไว้ ใครจะกินร้านดังในญี่ปุ่น บอกเลยว่าการจองล่วงหน้าคือเรื่องจำเป็นมาก  

รอบนี้เลือกขับรถ เพราะต้องไปหลายเมือง หลายจังหวัด ก็เลยต้องเตรียมเรื่องรถเช่า ใบขับขี่สากล และอ่านกฎจราจรญี่ปุ่นให้ละเอียด ยิ่งไปช่วงอากาศหนาว ต้อง check พยากรณ์อากาศ ตอนที่ไปคือหนาวจริง (-1 องศาในตัวเมือง!) มีโอกาสเจอหิมะด้วย เลยต้องเตรียมเสื้อผ้าเผื่อหนาวจัด และเปลี่ยนรถเช่าเป็นยางหิมะเพื่อความปลอดภัย  

ดูพยากรณ์อากาศในช่วงนั้น ตอนไปคือหนาวมากและอาจจะมีหิมะ เพราะฉะนั้นเตรียมเสื้อผ้าเผื่อไป ดังนั้นรถเช่าก็ต้องเปลี่ยนเป็นยางหิมะด้วย  

Flight นี้บิน Japan Airline บอกเลยว่าบริการดีมาก ๆ ที่นั่งสบาย content ใน infotainment ก็ update ใหม่ ดูเพลินแบบไม่รู้สึกว่าเดินทางนาน  

## วันแรก Osaka
ถึง Osaka ปุ๊บก็เอากระเป๋าไปฝากที่ **Sotetsu Fresa Inn Osaka Namba** แล้วเดินไปต่อคิวร้านแกงกะหรี่ **Hakugintei** รอไปชั่วโมงเต็ม แต่คุ้มมาก ร้านเล็ก ๆ แต่รสชาติโคตรจริงจัง แกงกะหรี่เนื้อตุ๋นนุ่ม กุ้งทอดเด้งกรอบ กินแล้วรู้เลยว่าทำไมคนยอมรอ (เจอคนไทยมารอพอสมควรเลย) ปิดท้ายด้วยไอติมองุ่นจาก 7-11 หนาวก็หนาว แต่ของอร่อยมันห้ามใจไม่ได้ ฮ่า ๆๆ  

![Hakugintei](/assets/2025-12-29/2025-12-29-hakugintei.jpeg)

ต่อด้วย **Kurumon Market** เลือกเนื้อทูน่าแล้วให้ร้านทำเป็น sashimi หรือ nigiri สดจนเนื้อมี texture กรุบ ๆ จากนั้นไปจัด King Crab กับกุ้งนึ่งย่าง ลุงหน้าร้านป้ายยาเก่งมาก จัดไป "my shop No.1" แล้วก็ไม่ผิดหวัง เนื้อแน่น สดแบบงงว่ากำลังกินอะไรอยู่ ไก่หรือเปล่า แบบนั้นเลยเว้ย  

![My Shop No.1](/assets/2025-12-29/2025-12-29-my-shop-no1.jpeg)

กลางคืนไป Dotonbori กิน takoyaki ถ่ายรูปกับป้าย Glico ตามพิธี แล้วเดิน shopping ที่ **Shinsaibashi** ก่อนจบวันด้วย yakiniku เรื่องฮาคือจองร้านถูกแต่ผิดสาขา ดันไปจอง Tokyo สุดท้ายเลยไปกินอีกร้านนึงชื่อ **Sumibi-Yakiniku Dotomburi Mitsuru Main Store** แบบงง ๆ ตอนแรกยังเดินเข้าผิดร้านเป็น teppanyaki อีก โชคดี order ไม่เข้า เดินออกมาได้ฟรี แล้วเข้าร้านข้าง ๆ ถูกต้อง ปรากฎว่ามันกลายเป็น yakiniku ที่อร่อยที่สุดในชีวิต เนื้อนุ่มละลาย กลิ่นไม่แรง กินกับข้าวคือฟินทุกคำ  

![Sumibi-Yakiniku Dotomburi Mitsuru Main Store](/assets/2025-12-29/2025-12-29-sumibi-yakiniku-dotomburi-mitsuru-main-store.jpeg)

ตอนกลับโรงแรมคือหนาวมาก ไม่มีแอร์ มีแต่ heater ต้องเปิดหน้าต่างนอน นึกถึง business trip สมัยก่อนตอนอยู่ Wuhan ชัด ๆ ต่างกันแค่ไม่มีฝุ่น (ตอนเดินลงไปถามพนักงานว่ามี AC ไหม เขาขำกันเลยพอเดาได้ว่าหนาวขนาดนี้มึงจะยังเอา AC อีกหรอ ฮ่า ๆๆ)

## วันที่สอง Osaka
เช้าเริ่มด้วย **Brooklyn Roasting Company Namba** ที่บ้านชมว่ากาแฟอร่อยมาก มี layer กาแฟที่ให้รสสัมผัสคล้าย ๆ ครีม จากธรรมชาติ แต่เราไม่ดื่มกาแฟก็เลยไม่อินเท่าไร จากนั้นไปต่อคิวราเมนร้าน **Human Beings Everybody Noodles** รอประมาณ 20 นาที สั่งเป็น soup seafood เส้นคือดีมาก แต่รสออกเค็ม เช่นเดียวกับข้าวหน้าเนื้อซอส mayonnaise  

![Human Beings Everybody Noodles](/assets/2025-12-29/2025-12-29-human-beings.jpeg)

ของหวานเป็นเครป **Amanojaku** ถั่วแดง วิปครีมสด ไม่หวาน แป้งบางเนียน เดินต่อไป **Osaka Castle** ระหว่างทางสวนสวยมาก จนอยากมาวิ่งกลางวัน (แต่จบที่ไปวิ่งในเมืองตอนกลางคืน 2 รอบ เนื่องจากว่าถ้าไปตอนกลางวันจะไม่สามารถตากข้างนอกตรงหน้าต่างได้ ตากไว้ในห้องหรือห้องน้ำมันก็จะเหม็นอับแทน)  

![Amanojaku](/assets/2025-12-29/2025-12-29-amanojaku.jpeg)

![Osaka Castle](/assets/2025-12-29/2025-12-29-osaka-castle.jpeg)

มื้อเย็นคือ **Sushi Ginza Onodera Musuko** อร่อยที่สุดในชีวิตอีกแล้ว ข้าวปรุงด้วยน้ำส้มสายชูแดง หอม มีรส ไม่ต้องจิ้มโชยุเลย เพราะเชฟปรุงมาให้พอดี วาซาบิดี ไม่มีจี้ดขึ้นหัวเลย หลังจากนั้นไป Hankyu Umeda คนแน่นมากเพราะใกล้ Christmas สุดท้ายไปลองขนมจีบซาลาเปาที่ **551 Horai** ที่คนญี่ปุ่นต่อคิวทุกสาขาที่เราผ่าน แต่รู้สึกมันเกินไป แป้งหนา เป็นรสนิยมท้องถิ่นจริง ๆ  

![Sushi Ginza Onodera Musuko](/assets/2025-12-29/2025-12-29-sushi-ginza-onodera-musuko.jpeg)

Culture shock ของ Osaka คือรถไม่ค่อยเคารพกฎจราจร Alphard เต็มเมือง มีเด็กแว้นด้วย กลางคืนเสียงดังมากเพราะชอบมาเร่งเครื่องกันทุกคืนเวลาเดิม (เร่งไปก็ไปติดไฟแดงอีก 100 เมตร เพื่อ?)  

สิ่งที่ดีของคืนนี้คือยังให้โอกาสตัวเองออกไปวิ่งอากาศเย็น ๆ 9 โล ซึ่งตอนออกไปโลแรกก็ต้อง warmup ระหว่างทางกันเยอะนิดนึง พอเครื่องร้อนแล้วก็วิ่งสบายเลยแม้ว่าจะหนาวสั่นตอนลมปะทะก็เหอะ แล้วกลับมากินข้าวปั้นกับขนมปังถั่วแดงจาก 7-11 เหมือนเดิม  

## วันที่สาม Osaka
วันนี้ฝนตกทั้งวัน แต่ก็ไปต่อคิว **Mugito Mensuke** รอ 1 ชั่วโมง ร้านรับแค่ 12 คน ตอนสั่งก็จะยุ่งยากนิดหน่อยเพราะไม่ค่อยชินกับตู้กด ซึ่งไม่รู้จะมีทำไมในเมื่อพนักงานก็ออกมาดูให้อยู่ดี ใด ๆ คือราเมนซุปไก่คือแสงออกปาก อร่อยที่สุดในชีวิตอีกแล้ว ฮ่า ๆๆ น้ำซุปหอมไก่ เครื่องเทศเผ็ดร้อนคลายหนาว มีผิวส้มยูสุช่วยตัดเลี่ยน เนื้อไก่ย่างนุ่มละลาย ข้าวหน้าหมูก็ดี ไม่แห้งไม่มันจนเกินไป อร่อยขนาดไหนทำช้อนเขาตกหักเลย  

อย่างที่บอกเพราะฝนตกทั้งวัน เลยเปลี่ยนแผนไป **Osaka Aquarium Kaiyukan** ไปถึงบ่ายโมงแต่ตั๋วเต็มถึง 4 โมงครึ่ง ต้องรอแถวนั้น 3 ชั่วโมง เลยไปนั่งร้านกาแฟ **9 Borden Coffee** กับ minimart ได้ลองไอติม **Baskin Robbins** อร่อยมาก คิดถึงตอนมีที่ไทย  

![Baskin Robbins](/assets/2025-12-29/2025-12-29-baskin-robbins.jpeg)

พอเข้าไปใน Aquarium เขาจะเน้น theme คือ Pacific Ring เดินเป็นทางก้นหอยรอบตู้ใหญ่ ไอเดียดี แต่หลัก ๆ คือปลาใหญ่ตู้เดียว เย็นไปกิน **Shabutei Shinsaibashi** เนื้อวัวและหมูดีทั้งคู่ ผักดี แต่น้ำซุปจืดไปหน่อย แม้ว่าตอนจบจะให้ปรุงกับ Udon แต่พอ base soup มันจืดมันเลยไม่ได้รสเข้มข้มตามที่คาด ที่ฮาคือกินเสร็จเพิ่งเห็นน้ำจิ้มสุกี้วางอยู่อีกโต๊ะ  

ดึก ๆ ไปรับรถเช่า เรียนรู้ระบบทางด่วน เติมน้ำมัน และเจอกับ culture shock เรื่องที่จอดรถในญี่ปุ่น เพราะราคาแตกต่างตามย่าน เวลา และวัน ต้องอ่านป้ายดี ๆ เข้าที่จอดเร็วไป 1 นาทีอาจจะจ่ายแพงกว่ากัน 5 เท่าได้อ่ะ อีกอย่างคือไม่มีพนักงานบริการอยู่ในตู้เหมือนไทยนะครับ และช่องจอดแคบมาก จอดไม่ตรงล้อจะไปปีนแท่น lock ใต้ท้องรถได้เลย (ใช่ครับ เพราะปีนมาแล้ว ล้อบี้เข้าไปเลย ฮ่า ๆๆ)

## วันที่สี่ Takayama
วันนี้เป็นวันที่เริ่มรู้สึกว่า อ๋อ นี่แหละ road trip จริง ๆ เพราะต้องขับรถยาวออกจาก Osaka ขึ้นเขาไป Takayama ระยะทางประมาณ 4 ชั่วโมงกว่า ๆ ซึ่งตอนแรกก็คิดว่าแค่ขับยาวเฉย ๆ แต่กลายเป็นหนึ่งในวันที่วิวสวยที่สุดของทั้งทริป  วิวระหว่างทางคือประเมินค่าไม่ได้ มันค่อย ๆ เปลี่ยนแบบไม่รู้ตัว จากเมือง ถนนใหญ่ ตึกสูง กลายเป็นทางขึ้นเขา ป่าสน แล้วก็เริ่มเห็นสีใบไม้เปลี่ยนสีแซมเข้ามาเป็นหย่อม ๆ จากเขียวเป็นเหลือง ส้ม แดง แล้วอยู่ดี ๆ ฟ้าก็ครึ้ม อุณหภูมิลดลงเรื่อย ๆ จนเริ่มเห็นหิมะข้างทางแบบจริงจัง เป็นครั้งแรกในชีวิตที่ได้เห็นหิมะกับตา ความรู้สึกมันจะออกตื่นเต้นแบบเด็ก ๆ มาก  

![Takayama First Snow](/assets/2025-12-29/2025-12-29-takayama-first-snow.jpeg)

ทีแรกตั้งใจจะขึ้นกระเช้าไปดูวิวเขาที่ **Shinhotaka Ropeway** แต่พอไปถึงคือหมอกลงหนักมาก แบบมองไม่เห็นอะไรเลย ขึ้นไปก็คงได้เห็นแค่สีขาว เลยตัดสินใจไม่ขึ้น เก็บไว้เป็นข้ออ้างว่าถ้ามีโอกาสจะกลับมาอีก  

กลับเข้าเมือง Takayama พักที่ **Tokyo Stay Hida-Takayama Musubi no Yu** โรงแรมใหม่ สะอาด location ดี มี onsen ให้แช่ เดิน **Sanmachi Suji** ตอนเย็น บ้านไม้เรียงกัน สวย มีเสน่ห์มาก แต่ข้อเสียคือร้านปิดเร็วจริง หลัง 5 โมงคือเงียบเลย สมกับฉายา "เชียงคานแห่งญี่ปุ่น" แต่ก็ยังได้กิน matcha soft serve ก่อนร้านจะปิดหมด สุดท้ายไปจบมื้อเย็นที่ **Aji-no-Yohei** ที่เป็น yakiniku แบบเนื้อ Hida มีพนักงานคนไทยด้วย ที่นี่เสิร์ฟเป็น set มีข้าวหรือ soba ให้ พร้อมเตาเล็ก ๆ ให้ย่างเอง พอกินเข้าไปสิ่งแรกที่รู้สึกคือเนื้อ Hida มัน "เนียน" มาก นุ่มแต่ไม่ละลาย มี texture ให้เคี้ยว ไขมันแทรกแต่ไม่เลี่ยน และที่สำคัญคือ ไม่มีกลิ่นเนื้อเลย กินง่ายมาก เหมาะมากสำหรับคนที่อยากลองกินเนื้อวัวครั้งแรก ที่สำคัญคือเนื้อ Hida มากินได้แถวนี้เท่านั้นนะ เขาจะไม่ส่งออกกันเท่าไร เป็น soft power ของเขา

![Aji-no-Yohei](/assets/2025-12-29/2025-12-29-aji-no-yohei.jpeg)

## วันที่ห้า Takayama – Shirakawago – Kanazawa – Kyoto
เช้าไป **Miyagawa Morning Market** กินเนื้อ Hida ผ่านเมนูต่าง ๆ เช่น เนื้อปิ้ง croquette sushi ประมาณนี้ ของหวานเป็น taiyaki จิ๋วกับ amazake (สาเกไม่มีแอลกอฮอล์) หวานนุ่ม โดยรวมประทับใจมาก ราคาไม่แรง ค่าเงินถูกอ่ะนะ  

![Miyagawa Morning Market](/assets/2025-12-29/2025-12-29-miyagawa-morning-market.jpeg)

ต่อกันด้วย **Shirakawa-go** หลายคนบอกว่าต้องมาช่วงหิมะ แต่พอมาเจอวันที่แดดดี ไม่มีหิมะ ก็ได้เห็นอีกมุมหนึ่งของหมู่บ้าน บ้านหลังคาฟางหนาเรียงกันเป็นระเบียบ landscape สวยมาก อากาศดี คนไม่เยอะ เดินแล้วรู้สึกสงบจริง ๆ น้ำในลำธารใสและเย็นมาก เหมือนเป็นหมู่บ้านที่เวลาเดินช้าลงเองโดยอัตโนมัติ  

![Shirakawa-go](/assets/2025-12-29/2025-12-29-shirakawa-go.jpeg)

บ่ายไป Kanazawa แวะ **Omicho Market** กิน **Omicho Kaisendon Hirai Ichibakan** ข้าวหน้าทะเลสด ให้เยอะ ราคาดี ละก็สั่งปูไข่มากิน อร่อยไม่คาว  

![Omicho Kaisendon Hirai Ichibakan](/assets/2025-12-29/2025-12-29-omicho-kaisendon-hirai-ichibakan.jpeg)

ต่อด้วย **Higashi Chaya District** ย่านโรงน้ำชาเก่า ได้ลองของหวานแปะทองคำเปลว กินแล้วไม่ได้รู้สึกว่ามันอร่อยขึ้น แต่รู้สึกว่าตัวเองรวยขึ้น ฮ่า ๆ บรรยากาศช่วงเย็นคือร้านเริ่มปิด ได้เห็นเมืองในโหมดสงบ ๆ อีกแบบ  

จากนั้นเราก็ไปเดิน city walk รอบ **Kanazawa Castle Park** แบบ slow life แล้วกินแกงกะหรี่ **Turban Curry** (ซึ่งถูก Mark Wiens ป้ายยามา) แกงกะหรี่เข้มข้น เครื่องเทศจัด กลิ่นแรงแบบดี ออกคล้าย ๆ Gold Curry ไส้กรอกคือ MVP อร่อยหอมกลิ่นรวมควันจัด ๆ  

![Turban Curry](/assets/2025-12-29/2025-12-29-turban-curry.jpeg)

จากนั้นคือช่วงขับรถที่โหดที่สุดของทริป ขับยาวจาก Kanazawa ไป Kyoto ตอนกลางคืน ฝนตก ถนนลื่น แถมมีปิดทางด่วนต้องอ้อมล่าง เจอแต่สิบล้อ ความมืด และฝน กว่าจะถึง Kyoto คือเกือบเที่ยงคืน เหนื่อยแบบไม่ต้องพูดอะไรต่อ  

## วันที่หก Kyoto – Uji – Kyoto
เช้าไป **Kiyomizu-dera** หรือวัดน้ำใส ไปแบบชะโงกทัวร์เพราะคนเยอะมากกก ก่อนออกมาแวะต่อคิวกิน **Gokago** matcha แต่ไม่ได้มีพลังวัดพอที่จะสัมผัสถึง note ชัดแบบสาย hardcore matcha  

จากนั้นไป **GYUKATSU Kyoto Katsugyu Kyoto Ekimae** ที่สั่งเป็น Japanese beef ปกติ เพราะไม่ชอบเนื้อมันเกิน มาพร้อมกับเตาย่างเล็ก ๆ เพราะเนื้อทอดมาแค่ขอบ เราก็ย่างข้างในเพิ่มหน่อย กินกับซอสหลายแบบ ทั้งเลมอน ทงคัตสึ แกงกะหรี่ หรือแค่เกลือกับวาซาบิ ปรากฎว่าอร่อยมากกก เนื้อคือดีมาก นุ่ม ฉ่ำ ได้หลาย texture ในมื้อเดียว อร่อยที่สุดในชีวิตอีกแล้วตามเคย  

![GYUKATSU Kyoto Katsugyu Kyoto Ekimae](/assets/2025-12-29/2025-12-29-gyukatsu-kyoto-katsugyu-kyoto-ekimae.jpeg)

บ่ายไป Uji (รถในเมืองติดหนัก!) เมืองแห่ง matcha เหมือนคนมารวมตัวกิน matcha เดิน **Byodo-in Omotesando** กิน matcha ที่ **OUTSTANDING COFFEE ROASTER** (ที่บ้านบอกว่ากาแฟอร่อย) ต่อที่ **Nakamura Tokichi Honten** แนะนำอันที่เป็นกระบอกไม้ไผ่ มีหลาย layer อร่อยดี จากนั้นก็เดินริมแม่น้ำ Uji เย็น สงบ เป็นช่วงเวลาที่รู้สึกว่าได้พักจริง ๆ  

![Nakamura Tokichi Honten](/assets/2025-12-29/2025-12-29-nakamura-tokichi-honten.jpeg)

![Uji River](/assets/2025-12-29/2025-12-29-uji-river.jpeg)

เย็นกลับ Kyoto ไปกิน **Motsunabe Hidetora** (ที่ไปจอดรถอีกสาขานึงเดินไกลหน่อย ฮ่า ๆๆ) งงระบบสั่งมาก กว่าจะได้สั่งล่อไป 20 นาทีเพราะมัวแต่งงว่าสั่งยังไง สรุปคือ 1 order per person เหมือนเป็นกฎของหลาย ๆ ร้าน และพอกินหม้อนึงเสร็จก็จะมาเปลี่ยนซุปอีกหม้อนึง แล้วต้องรอ X นาทีให้พนักงานมาคลุกด้วยนะ ฮ่า ๆๆ ซึ่งเมนูเด็ดก็คือเนื้อไส้ในสุกี้กับไส้ย่าง มัน ๆ กรุบ ๆ อร่อย แต่กินได้ 2-3 ชิ้นมีเลี่ยนอยู่ ละก็ได้ลองสั่งซูชิเนื้อม้า วิธีการกินคือเอาส่วนเนื้อแดงกับส่วนเนื้อขาวมันมาประกับกันตามด้วยขิงต้นหอม นุ่ม ๆ ไม่มีกลิ่นคาว  

ส่วน surprise คือพนักงานทักเสื้อที่ใส่มาว่า "nice t-shirt" เพราะเป็นเสื้อสำนักผู้เฒ่าเต่า แล้วก็เบียว dragonball ใส่กัน ตลกดีไม่คิดว่าคนญี่ปุ่นจะกล้าทักแซวได้ เป็น moment เล็ก ๆ ที่น่าจดจำ  

![Motsunabe Hidetora](../assets/2025-12-29/2025-12-29-motsunabe-hidetora-1.jpeg)

![Motsunabe Hidetora](../assets/2025-12-29/2025-12-29-motsunabe-hidetora-2.jpeg)

## วันที่เจ็ด Kyoto - Nara - Osaka
แวะ **I'm donut?** ก่อนออกเดินทาง ตัว donut ของคาวคือดีจริง (พวกหน้า burger pizza เพราะแป้งเขาอร่อยอยู่แล้วไง) ไป Nara กินข้าวหน้าปลาไหล **Edogawa Naramachi** อร่อยที่สุดในชีวิต ซอสหอม ก้างแทบไม่มี ส่วนซอสคือเป็นซอสที่ใช้ทาตอนย่างปลาไหลสะสมกันมาจนได้รสชาติเข้มข้นหอมกลิ่นไฟเลีย ทีเด็ดอีกอย่างคือผักดองของที่นี่ เพราะเขาดองกับเหล้า กินเข้าไปจะได้รสหวานไม่เหมือนที่อื่นเลย  

![Edogawa Naramachi](/assets/2025-12-29/2025-12-29-edogawa-naramachi.jpeg)

จากนั้นก็ไปเดินเล่นกับกวาง ตามสวนและท้องถนนมีกวางเดินเล่นแบบชิว ๆ ไม่กลัวคนเลย ฝนตกเย็น ๆ ฟีลชิลมาก ทำให้เราลอยไปกับความชิวอยู่พักนึง เหมือนอาการ runner's high เลย กวางที่นี่เชื่องมาก เราโค้งคำนับมันก็โค้งตามด้วย น่ารักดี ฮ่า ๆๆ ปิดท้ายด้วยการแวะกินกาแฟที่ **CHAMI - Specialty Coffee Roaster - Nara, JAPAN**  

กลับ Osaka คืนรถ กินซูชิหน้าล้น **Gokai Tachizushi** หรือซูชิหน้าล้นที่ดังใน TikTok ทีเด็ดคือ Fatty tuna แต่ที่เฉย ๆ คือ Uni มีกลิ่นสาบโดดมาแรง ก่อนออกไปวิ่ง 10 โล แล้วปิดวันด้วยขนมปังถั่วแดงกับเลมอนโซดา

## วันที่แปด Osaka - Kobe - Osaka
เปิดวันมาออกเดินทางไปที่ Kobe ไปกิน **Kobe beef steak Tramatsu no nikutarashi steak** ที่อร่อยที่สุดในชีวิต เพราะมันคือการรวมกันของความนุ่มของญี่ปุ่นกับ texture เนื้อสู้ฟันและความเข้มของฝรั่ง เลยได้ความลงตัวแบบหาที่ไหนยากจริง ๆ ตอนก่อนย่างเขาเอาเนื้อดิบมาให้เราดูก่อนด้วยแบบหรูหรากันไปเลย ส่วนเมนูอื่นอย่าง Yuke ก็ทำจากเนื้อพวกนั้น ขนาดดิบ ๆ เคี้ยวไปยังมีความกรุบ ตอนย่างออกมาก็กรุบเช่นกันตามคาด แต่ไม่มีกลิ่นเลือดตีขึ้นมาเลย สุด ๆ จริงเจ้านี้ สมราคา 3 จาน 5 ชิ้น 10000+ บาท บอกว่าเลย "The Greatest of All Time"  

![Kobe beef steak Tramatsu no nikutarashi steak](/assets/2025-12-29/2025-12-29-kobe-beef-steak-tramatsu-no-nikutarashi-steak.jpeg)

จากนั้นก็ไปเดินชมวิวท่าเรือแถว ๆ **Kobe Port Tower** ด้วยความที่เป็นเมืองท่า architecture ก็จะต่างจากเมืองอื่น ๆ เป็นแนวตะวันตกปนไป  

![Kobe Port](/assets/2025-12-29/2025-12-29-kobe-port.jpeg)

จากนั้นเราก็ไปที่ **Nunobiki Herb Gardens and Ropeway** ด้วยความที่ไม่รู้ทางเลยจับพลัดจับหูเดินทางธรรมชาติแทนสะงั้น ไปจบที่ที่ชมวิวเห็นทั้งเมือง Kobe แต่กว่าจะขึ้นไปได้ต้องดันเนิน gain ประมาณ 200 กว่า โดยวิวข้าง ๆ เป็นกระเช้าที่ไม่ได้ขึ้น ให้กำลังใจได้ดีมาก สุดท้ายพอแค่นี้ไปจุดชมวิวพอละ ฮ่า ๆๆ  

![Nunobiki Observation Platform](/assets/2025-12-29/2025-12-29-nunobiki-observation-platform.jpeg)

![Nunobiki Falls](/assets/2025-12-29/2025-12-29-nunobiki-falls.jpeg)

เหนื่อยแล้วต้องหาไรกินก็จัดไปที่ **Steakland Kobe-kan** เป็นแนว teppanyaki แบบมาทำให้ถึงโต๊ะ ทีเด็ดคือเนื้อที่ให้รสสัมผัสคล้ายกับมื้อกลางวัน seafood โดยเฉพาะหอยเชล์ สดมาก ขนมปังทาเนย และไอติม french pear sorbet แบบหวานนุ่ม ๆ เสียดายอยากให้เนื้อมันหอมเนยกว่านี้หน่อย ก่อนกลับโรงแรมแวะกิน taiyaki ที่ **Naruto Taiyaki Hompo** ทำใหม่ ๆ อร่อยหอมเลย

![Kobe Steakland](/assets/2025-12-29/2025-12-29-kobe-steakland.jpeg)

## วันที่เก้า Osaka
วันสุดท้ายปล่อยฟรี แยกย้าย shopping เราไปกิน **Okonomiyaki Mitsuki Kuromon Ichiba** แป้งกรอบ มีสาหร่าย หมึกบดแห้ง ซอสเติมไม่อั้น ระหว่างรอร้านเปิดได้ดูเขาแล่ปลาทูน่ายักษ์สด ๆ  

ต่อด้วย Kajitsu no hana Shinsaibashi daifuku ผลไม้สด แป้งไม่หวาน เดินเล่น **Tennoji Park** ฮีลใจส่งท้าย กิน sushi สายพานที่ **KURA SUSHI Shinsekai** และจบด้วยเนื้อย่าง yakiniku ร้านเดิม ก่อนเดินทางไปสนามบินเป็นอันจนทริปอย่างน่าประทับใจ

![Okonomiyaki Mitsuki Kuromon Ichiba](../assets/2025-12-29/2025-12-29-okonomiyaki-mitsuki-kuromon-ichiba.jpeg)

## สรุป
- ทริปนี้เป็น road trip ญี่ปุ่นที่ "หนักแต่คุ้ม" ไม่ใช่ทริปถ่ายรูปอย่างเดียว ไม่ใช่ทริปกินอย่างเดียว แต่เป็นทริปที่ได้ใช้เวลาอยู่กับระยะทาง จริง ๆ ตั้งแต่เมืองใหญ่ ภูเขา หมู่บ้านเล็ก จนกลับเข้าความวุ่นวายอีกครั้ง
- การขับรถทำให้เห็นญี่ปุ่นในจังหวะที่รถไฟให้ไม่ได้ เห็นเมืองค่อย ๆ เปลี่ยน เห็นอุณหภูมิลดลง เห็นหิมะโดยไม่ต้องตั้งใจ และได้รู้ว่าประเทศนี้ออกแบบทุกอย่างมาเพื่อ "ไม่เร่ง"
- เป็นทริปที่ให้ความรู้สึกพักจริงไม่ต้องทำอะไรเยอะ แค่เดิน นั่ง กินของง่าย ๆ ก็รู้สึกว่าพลังกลับมา ในขณะเดียวกัน road trip ในญี่ปุ่นต้องเผื่อพลังมากกว่าที่คิด ไม่ใช่แค่เวลา แต่รวมถึงสมาธิ การขับรถกลางคืน ฝนตก ทางอ้อม รถบรรทุก ถ้าวาง route แน่นเกิน จะหมดแรงโดยไม่รู้ตัว
- หลายมื้อไม่ได้หรู ไม่ต้อง fine dining ร้านที่อร่อยที่สุดบางร้านคือร้านที่ไม่ได้แต่งร้านสวย หรือดังในโซเชียลหนัก ๆ แต่อร่อยไม่มีแหวะสักร้านเดียว ที่สำคัญ ไม่แพงราคาเหมาะสมกับสิ่งที่คุณจะได้แน่นอน
- ตั้งแต่การขับรถ การเดินถนน การต่อคิว แม้ในที่คนเยอะหรือมีความวุ่นวายในเมือง มันก็ยัง "มีกรอบ" ทำให้รู้สึกปลอดภัยและสบายใจในการท่องเที่ยว แต่การมาใช้ชีวิตอยู่ยาว ๆ ต้องปรับตัวกับความเครียดในการอยู่กับกรอบนั้น
