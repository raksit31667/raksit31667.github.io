---
layout: post
title: "สรุปสิ่งที่ได้เรียนรู้จากการไปเรียน Tech leadership: Culture building 101"
date: 2025-05-04
tags: [soft-skill]
---

![Tech leadership: Culture building 101](/assets/2025-05-04-tech-leadership-culture-building-101.jpg)

## การนิยามทีมของเรา

ก่อนจะสร้าง culture เราต้องนิยามให้ชัดว่า "ทีมของเรา" คือใคร และเราต้องการทีมแบบไหน 

- บางคนอยากได้ทีมที่เคารพซึ่งกันและกัน
- บางคนอยากได้ทีมที่กล้าพูด กล้าชน
- บางคนอยากได้ทีมที่ทำงานเร็ว
- บางคนอยากได้ทีมที่มีความรอบคอบ

ไม่มีคำตอบที่ถูกหรือผิด แต่สิ่งสำคัญคือเราต้อง "เลือกให้ชัด" เพราะทุกการเลือกมีราคาที่ต้องจ่าย  

ค่านิยมบางอย่างดูดีบนกระดาษ แต่ในชีวิตจริง ถ้าจัดการไม่ดี มันอาจกลายเป็นปัญหาได้ เช่น

- การให้ feedback กันแบบตรงไปตรงมา (candor feedback) -> feedback ตรงเกินไปจนกลายเป็นทำร้ายกันโดยไม่ตั้งใจ
- การไม่มีนโยบายลาวันแบบตายตัว -> คนไม่กล้าหยุดเพราะกลัวเสียหน้า

ค่านิยมทุกข้อมี "เงา" ([shadow ใน Jugian Psychology](https://www.youtube.com/watch?v=gXKEpMJi3lo)) ของมันเสมอ 

> การยอมรับเงานั้นคือจุดเริ่มของการออกแบบ culture ที่แท้จริง

## Culture ที่กลมกลืน ต้องประกอบด้วยอะไรบ้าง

[Virginia Satir](https://en.wikipedia.org/wiki/Virginia_Satir) นักบำบัดจิตชื่อดัง เคยพูดถึง model ที่ชื่อว่า "Congruent Contact" ซึ่งพูดถึงการกลมกลืนระหว่าง 3 องค์ประกอบ ได้แก่ ตัวเรา (Self), คนอื่น (Others), และบริบท (Context) ถ้าเรามีความชัดเจนในตัวเอง เข้าใจคนอื่น และอ่านบริบทได้ถูก เราจะสร้างความสัมพันธ์ที่มีพลังขึ้นมาได้

![Five communication categories by Virginia Satir](/assets/2025-05-04-five-communication-categories-by-virginia-satir.png)
<https://www.researchgate.net/figure/Five-Communication-Categories-by-Virginia-Satir-http-dremblogblogspotcom-2020_fig1_372026828>

ในโลกของการทำทีม องค์ประกอบเดียวกันนี้ก็สำคัญ leader ต้องรู้ตัวเองดีว่าเชื่ออะไร ทีมต้องรู้ว่าค่านิยมที่มีร่วมกันคืออะไร และเราทุกคนต้องเข้าใจว่าเกมที่เราเล่นอยู่ในธุรกิจคือเกมแบบไหน เพราะไม่ใช่ culture ใด ๆ จะเหมาะกับทุกเกม

## Leader vs Manager ไม่เหมือนกัน

Leader คือคนที่กำหนดทิศทาง (direction) และสร้างแรงบันดาลใจให้คนอยากเดินไปทางเดียวกัน  

ส่วน Manager คือคนที่ดูแลให้ทุกอย่างเดินได้ราบรื่นตามทิศทางนั้น

> Leader ที่ดีต้องมีมุมของ Manager อยู่ด้วย และในทางกลับกัน Manager ที่ดีต้องกล้าตั้งคำถามและเป็น Leader เมื่อจำเป็น

สิ่งที่หลายคนสับสนคือ คิดว่าทิศทาง (direction) หมายถึงเป้าหมาย (goal) ซึ่งจริง ๆ แล้ว direction คือแนวคิดหลักหรือ theme เช่น การเป็นทีมที่ user-centric เป็นต้น  

> Goal อาจเปลี่ยนไปได้เรื่อย ๆ แต่ direction จะอยู่กับเรานานกว่า

## ทีม ≠ กลุ่มคนทำงานด้วยกัน

คำว่า "ทีม" ไม่ได้หมายถึงคนหลายคนที่ทำ project เดียวกัน แต่มันหมายถึงกลุ่มคนที่มีเป้าหมายร่วมกัน มีค่านิยมร่วมกัน และมีความตั้งใจที่จะสร้างความสัมพันธ์ในระยะยาวต่อกัน ถ้าแค่ต้องการให้งานเดินเร็ว ไม่มี conflict ก็สามารถรวมคนเก่ง ๆ มาทำงานแบบ freelance ได้เลย แต่ถ้าต้องการความยั่งยืน ต้องการให้คนเชื่อใจกัน และปรับตัวต่อกันได้ในระยะยาว การลงทุนในความสัมพันธ์และการสร้าง culture จึงสำคัญ

## Culture Book ไม่ใช่แค่ mission statement

หลายองค์กรมี mission statement ที่ดูดีแต่คนในทีมไม่รู้สึกอินถึงมันจริง ๆ culture ที่แท้จริงจึงไม่ใช่คำสวยหรู แต่มันคือพฤติกรรมที่เกิดซ้ำ ๆ ทุกวัน มันคือสิ่งที่เราตัดสินใจเลือกเมื่อถึงทางแยก ว่าเราจะเดินแบบไหน และยอมเสียอะไรเพื่อรักษาสิ่งที่เราเชื่อ  

ถ้าจะเขียน Culture Book ควรเริ่มจากการนิยามว่าเราอยากให้ทีมเดินไปทางไหน แล้วดูว่าบริบทของธุรกิจเราสนับสนุนสิ่งนั้นไหม ที่สำคัญคือต้องมีตัวอย่างที่ชัดเจนให้เห็น และต้องกล้ายอมรับด้านมืดของค่านิยมนั้นด้วย เพื่อให้เรารับมือมันได้จริง ไม่ใช่แค่พูดให้ดูดี

## Culture ไม่ใช่ปัญหา แต่คือสิ่งที่ต้อง balance

เราไม่สามารถเลือกอย่างใดอย่างหนึ่งสุดขั้วแล้วคาดหวังให้ทีมสมดุลได้เสมอ เช่น ถ้าเราย้ำเรื่อง freedom มากเกินไปโดยไม่มีโครงสร้าง (discipline) เลย สุดท้ายอาจกลายเป็น chaos แต่ถ้าเราบังคับมากไปก็จะฆ่าความคิดสร้างสรรค์ไปโดยไม่รู้ตัว  

การบริหาร culture คือการสร้างจังหวะเหมือนการหายใจเข้า-ออก (rhythm) ที่เหมาะสมมากกว่าการหาสูตรสำเร็จ วิธีคิดแบบ "[Polarity management](https://rise-leaders.com/wp-content/uploads/2019/07/Polarity-Management-Summary-Introduction.pdf)" จึงสำคัญมาก มันไม่ได้บอกว่าเราต้องเลือกข้าง แต่มันบอกว่าเราต้องเข้าใจว่าเรากำลัง balance อะไรกับอะไรมากกว่า

![Polarity management](/assets/2025-05-04-polarity-map-with-action-steps-and-early-warnings.png)
<https://www.researchgate.net/figure/Polarity-Map-with-Action-Steps-and-Early-Warnings_fig1_269489666>

## บทบาทของ leader เปลี่ยนตาม maturity ของทีม

![Maslow's hierarchy of needs](/assets/2025-05-04-maslow-hierarchy-of-needs.png)
<https://en.wikipedia.org/wiki/Maslow%27s_hierarchy_of_needs>

ในช่วงเริ่มต้นของทีม leader อาจต้องลงมือเองเยอะ เพราะทุกอย่างอยู่ใน mode "เอาตัวรอดก่อน (Survival)" พอเริ่มมีความมั่นคงมากขึ้น leader ต้องเปลี่ยนบทบาทมาเป็นคนสร้างพื้นที่ปลอดภัยให้ทีมเติบโต (Safety) และเมื่อทีมพร้อมมากขึ้น leader ควรกลายเป็น facilitator ปล่อยให้ทีมขับเคลื่อนตัวเองได้มากขึ้น (Others) และหันมา focus เรื่องการวาง strategy ระยะยาวแทน  

หลายครั้งความผิดพลาดเกิดขึ้นเมื่อ leader ยึดติดกับบทบาทเดิม เช่น คนที่เคยเป็น dev เก่ง แล้วขึ้นมาเป็นหัวหน้าแล้วไม่ยอมปล่อยมือจาก code หรือ leader ที่ไม่ยอมลงไปลุยเองแม้ตอนทีมมีปัญหา leader ที่ดีจึงต้อง "ยืดหยุ่น" และ "รู้ว่าเมื่อไหร่ควรทำอะไร"

## รู้จักทีมของคุณให้มากที่สุด

การเป็น leader ไม่ใช่แค่บริหารงาน แต่คือการรู้จักคนให้มากพอที่จะช่วยให้เขาเติบโต เราควรรู้ว่าใครถนัดอะไร ใครมีจุดอ่อนตรงไหน ใครถูกกระตุ้นด้วยแรงบันดาลใจแบบไหน และใครหมดแรงเมื่อเจอสถานการณ์อะไร  

เมื่อรู้จักทีมในระดับนี้ได้แล้ว ค่อยเริ่มวางแผนว่าใครควรทำอะไร ควรพัฒนาอะไรเพิ่มเติม หรือควรจับคู่กันแบบไหนเพื่อสร้างความสมดุล ที่สำคัญคือต้องสร้างพื้นที่ให้คนได้พูด ได้ share และได้สะท้อนตัวเองอย่างสม่ำเสมอ

## วางแผนเวลา = วางแผน value ด้วย

การวางแผนเวลาไม่ได้เริ่มที่ "ทำอะไรบ้าง" แต่เริ่มที่ "Value ที่เราอยากสร้างคืออะไร" ลองแยกงานออกเป็นงานที่พาเราเข้าใกล้เป้าหมาย (working toward goal) กับงานที่เกิดจากสถานการณ์ (เช่น งานด่วน ไฟไหม้)  

ถ้าเราอยากเป็น leader ที่มีพลัง เราต้องจัดสรรเวลาให้ครอบคลุม 4 มิติหลัก ได้แก่ 

1. การเติบโตของตัวเอง (Self)
2. การดูแลทีม (Others)
3. การสื่อสารกับ stakeholder
4. และการทำงานที่ทำให้ outcome ดีขึ้นหรือเท่าเดิมในระยะยาวทั้งในปัจจุบันและอนาคต

อย่ารอให้มีเวลาว่างแล้วค่อยทำสิ่งเหล่านี้ เพราะในความเป็นจริงมันจะไม่มีวันว่างเลย ถ้าเราไม่ตั้งใจทำ

## สรุป

การสร้าง culture ไม่ใช่การพูดอย่างเดียว แต่คือการทำซ้ำ ๆ อย่างมีเจตนา ทุกค่านิยมมีด้านมืด ทุกทีมมีจังหวะที่เหมาะกับมัน และผู้นำที่ดีไม่ใช่คนที่รู้ทุกอย่าง แต่คือคนที่ "ยอมเปลี่ยนตัวเอง" เพื่อพาทีมเติบโตในแบบที่เหมาะกับบริบท ณ เวลานั้น

> Leadership คือการอยู่กับความขัดแย้งอย่างไม่หนี และการยืนในทิศทางเดียวกับทีม ไม่ใช่เหนือทีม
